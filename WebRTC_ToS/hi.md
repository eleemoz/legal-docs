# Firefox Hello सेवा की शर्तें

25 नवंबर 2014
{: datetime="2014-11-25" }

### 1. परिचय 

Firefox Hello, Mozilla की एक एंड-टु-एंड रियल-टाइम संचार वीडियो और ध्वनि सेवा (“सेवा”) है.  कृपया इस पूरे दस्तावेज़ (“शर्तें”) को ध्यानपूर्वक पढ़ें क्योंकि इसमें आपके द्वारा सूचनाएं भेजने या प्राप्त करने के लिए Firefox Hello का उपयोग करने के दौरान आपके अधिकारों व दायित्वों का विवरण दिया गया है.

### 2. खाता पंजीकरण

किसी अन्य सेवा से संपर्कों को आयात करने या नए संपर्क बनाने जैसी इस सेवा की कुछ सुविधाओं के लिए Firefox खाते की आवश्यकता पड़ सकती है.  यदि आप Firefox खाते के लिए साइन अप करते हैं तो आप Firefox खाते [सेवा की शर्तों](https://www.mozilla.org/about/legal/terms/services) और [गोपनीयता नीति](https://www.mozilla.org/privacy/firefox-cloud)स्वीकार करते हैं.

### 3. सुविधाएं

यह सेवा आपको TokBox, Inc. के सहयोग से प्रदान की जाती है (TokBox को इस दस्तावेज में लायसेंस प्रदाता भी कहा गया है).  यह सेवा Firefox में एकीकृत है इसलिए आप Firefox और किसी WebRTC-सक्षम ब्राउज़र या डिवाइस उपयोगकर्ताओं के बीच आसानी से ध्वनि या वीडियो कॉल कर सकते हैं.  सेवा में परिवर्तन किया जा सकता है.  सुविधाओं से संबंधित प्रश्नों के लिए, कृपया Mozilla की [सहायता साइट](https://support.mozilla.org/products/firefox) का संदर्भ लें. 

### 4. गोपनीयता नीति

[Firefox Hello गोपनीयता सूचना](https://www.mozilla.org/privacy/firefox-hello/) उस जानकारी का वर्णन करती है जो आपके द्वारा सेवा का उपयोग करने पर भेजी जाती है और यह कि उस जानकारी का प्रबंधन किस प्रकार किया जाता है.

### 5. सामग्री और उपयोग 

आप समझते हैं कि यह सेवा अपने उपयोगकर्ताओं को कुछ सूचनाएं (जैसे कि वीडियो या छवियां आदि) ("सामग्री") भेजने की अनुमति देती है.  एतद्वारा आप Mozilla और हमारे लाइसेंस प्रदाताओं को यह सेवा प्रदान करने के लिए आवश्यक सभी अधिकार प्रदान करते हैं और आप स्वीकार करते हैं कि सेवा के उपयोग के दौरान Mozilla की उपयोग शर्तों [उपयोग की शर्तों](https://www.mozilla.org/about/legal/acceptable-use)का पालन किया जाएगा. आपके द्वारा भेजी जाने वाली सामग्री और उसके परिणामों के लिए आप पूर्णत: उत्तरदायी होंगे. 

कॉपीराइट या ट्रेडमार्क उल्लंघन के दावे की रिपोर्ट करने के तरीके पर अधिक जानकारी के लिए, कृपया [यहां](https://www.mozilla.org/about/legal/report-abuse/)देखें.

### 6. Mozilla और TokBox के मालिकाना अधिकार

आपको इस सेवा में Mozilla व उसके लाइसेंस प्रदाता ऐसे कोई बौद्धिक संपदा अधिकार प्रदान नहीं करते जिनका इन शर्तों में स्पष्टत: उल्लेख न किया गया हो.  उदाहरण के लिए, ये शर्तें Mozilla या उसके लाइसेंस प्रदाताओं के कॉपीराइट, व्यापार नामों, ट्रेडमार्क, सेवा चिह्नों, लोगो, डोमेन नामों, या अन्य विशिष्ट ब्रांड सुविधाओं को उपयोग करने के अधिकार नहीं देती हैं.  

Mozilla सॉफ्टवेयर, Mozilla Public License या अन्य मिलते-जुलते अनुज्ञाप्रद लाइसेंस के वर्तमान संस्करण के अंतर्गत व उसके अनुसार ही वितरित किए जाते हैं.

### 7. सेवाओं में व्यवधान; शर्त; समापन

हमें समय-समय पर इस सेवा के अनुरक्षण या इसे उन्नत बनाने की अथवा इसके किसी भाग या पूरी सेवा को ही निलंबित रखने की आवश्यकता पड़ सकती है. सूचना देना हमेशा संभव नहीं होता. सेवा को इस तरह निलंबित या सीमित करने पर आपको किसी प्रकार के खर्चे या हानि का दावा करने का अधिकार नहीं होगा.

ये शर्तें तब तक लागू रहेंगी जब तक कि आपके द्वारा अथवा Mozilla या TokBox द्वारा सूचना देते हुए इसे समाप्त नहीं किया जाता. आप अपनी ओर से किसी भी कारण से और किसी भी समय इस सेवा का उपयोग बंद कर इसे समाप्त कर सकते हैं.

हम किसी भी समय किसी भी कारण से सेवा या आपके Firefox खाते पर आपकी पहुंच को निलंबित या निष्कासित कर सकते हैं, इसके सहित लेकिन केवल इस तक ही सीमित नहीं है, यदि हमें उचित कारण से विश्वास होता है कि: (i) आपने इन शर्तों को उल्लंघन किया है, (ii) आपने Mozilla या TokBox के लिए जोख़िम उत्पन्न किया है या संभावित कानूनी खुलासा किया है; या (iii) आपके लिए सेवाओं का प्रावधान अब व्यावसायिक रूप से व्यवहार्य नहीं है. संभव होने पर, हम आपके Firefox खाते से संबद्ध ईमेल पते द्वारा या आपके द्वारा अगली बार सेवाओं पर पहुंचने का प्रयास करने पर आपको सूचित करने के लिए उचित प्रयास करेंगे.

ऐसे सभी मामलों में, ये शर्तें बिना किसी सीमा के समाप्त हो जाएंगी, सेवा का उपयोग करने का आपका लाइसेंस, निम्न अनुभागों को छोड़कर, लागू रहेगा: क्षतिपूर्ति, अस्वीकरण; दायित्व की सीमा और विविध.

### 8. क्षतिपूर्ति

आप स्वीकार करते हैं कि आप Mozilla, TokBox व उनकी संबंधित मूल व सहायक कंपनियों,  संविदाकारों, सहयोगियों, लाइसेंस प्रदाताओं, भागीदारों, निदेशकों, अधिकारियों कर्मचारियों व अभिकर्ताओं (दावामुक्त पक्षकार) को किसी या सभी अन्य-पक्षीय दावों या खर्चों से मुक्त रखेंगे जिनमें आपके इस सेवा के उपयोग से संबंधित या उसके कारण उपजे (आपके द्वारा भेजी गई किसी सामग्री को मिलाकर लेकिन इसी तक न सीमित) किसी विवाद में देय वकील का शुल्क भी शामिल होगा.

### 9. अस्वीकरण; उत्तरदायित्व की सीमा

सेवाएं सभी दोषों के साथ "जैसी हैं वैसी ही"  प्रदान की जाती हैं. कानून के द्वारा अनुमत सीमा तक, क्षतिपूर्ति प्राप्त पक्ष, एतद्वारा सभी वारंटियों, चाहे व्यक्त की गई हों या निहित हों, बिना किसी सीमा सहित यह आश्वासन देते हैं कि सेवाएं दोष रहित, व्यापार योग्य, विशेष उद्देश्य के लिए उपयुक्त गैर-उल्लंघनकारी हैं.

आप अपने उद्देश्य के लिए सेवाओं को चुनने से संबंधित और सेवाओं की गुणवत्ता और निष्पादन से संबंधित संपूर्ण जोख़िम को वहन करते हैं, जिसमें बिना किसी सीमा के आपकी सामग्री को हटाए जाने या दूषित हो जाने या आपके खाते पर किसी अन्य व्यक्ति द्वारा पहुंचने का जोख़िम शामिल है.

यह सीमा किसी भी सुधार के आवश्यक उद्देश्य के विफल रहने के बावजूद भी लागू होगी. कुछ क्षेत्राधिकार निहित वारंटियों के अपवर्जन या परिसीमन की अनुमति नहीं देते हैं, इसलिए हो सकता है कि यह अस्वीकरण आप पर लागू न हो.

कानूनी रूप से आवश्‍यक होने को छोड़कर, क्षतिपूर्ति प्राप्त पक्ष, इन शर्तों के कारण होने वाली या इनसे किसी भी तरह संबंधित या सेवाओं के उपयोग या उनका उपयोग न कर पाने के कारण किसी भी अप्रत्यक्ष, विशेष, आकस्मिक, अनुवर्ती, या अनुकरणीय क्षति, बिना किसी सीमा के सद्भाव की प्रत्यक्ष और अप्रत्यक्ष क्षति सहित, कार्य में बाधा, लाभ खोना, डेटा की हानि, और कंप्‍यूटर विफल होना या उसमें खराबी आ जाना, भले ही इस प्रकार की क्षति की संभावना के बारे में बताया गया हो और उन सिद्धांत (अनुबंध, हानि, या अन्यथा) पर ध्यान न दिया गया हो जिन पर ऐसे दावे आधारित होते हैं, के लिए उत्तरदायी नहीं होंगे. इस अनुबंध के अंतर्गत, क्षतिपूर्ति प्राप्त पक्षों का सामूहिक दायित्व $500 (पांच सौ डॉलर) से अधिक नहीं होगा. हो सकता है कुछ क्षेत्राधिकार आकस्मिक, अनुवर्ती, या विशेष क्षति के अपवर्जन या सीमा की अनुमति न दें, इसलिए यह अपवर्जन और सीमा पर नहीं भी लागू हो सकता है.

### 10. इन शर्तों में संशोधन

सेवा में कोई नई विशिष्टता जोड़ने या किसी प्रावधान के स्पष्टीकरण के लिए समय-समय पर इन शर्तों को अपडेट किया जा सकता है. अपडेट की गई शर्तों को ऑनलाइन पोस्ट कर दिया जाएगा. यदि बदलाव मौलिक हों, तो हम ब्लॉग पोस्ट और फ़ोरम जैसी घोषणाओं के लिए Mozilla के प्रचलित चैनल के माध्यम से अपडेट की घोषणा करेंगे. ऐसे बदलावों के प्रभावी दिनांक के बाद सेवा का आपका निरंतर उपयोग उन बदलावों के आपके स्वीकरण को संस्थापित करता है. अपनी समीक्षा को अधिक सुविधाजनक बनाने के लिए, हम इस पृष्ठ के शीर्ष पर प्रभावी दिनांक पोस्ट करेंगे.

### 11. विविध

ये शर्तें सेवाओं के संबंध में आपके, Mozilla के और TokBox के बीच संपूर्ण अनुबंध को संस्थापित करती हैं और इन्हें कैलिफ़ोर्निया राज्य, अमेरिका, इसके कानून प्रावधानों के विरोधों को छोड़कर, द्वारा नियंत्रित किया जाता है. यदि इन शर्तों के किसी भी भाग को अमान्य या लागू नहीं करने योग्य पाया जाता है, तो शेष भाग पूर्णत: लागू और प्रभावी रहेगा. इन शर्तों के अनुवादित संस्करण और अंग्रेज़ी भाषा संस्करण में विरोध होने की स्थिति में, अंग्रेज़ी भाषा के संस्करण का नियंत्रण होगा.

### 12. हमसे संपर्क करें

Mozilla से यहां संपर्क करें: Mozilla Corporation (Attn: Mozilla – Legal Notices, 2 Harrison Street, San Francisco CA 94105) या ई-मेल द्वारा यहां संपर्क करें: <mailto:legal-notices@mozilla.com>.
